

Non tutti i consumatori che preferiscono la varietà e non si saziano sono uguali. Nell'esempio della <a href="{{ site.baseurl }}/it/I/2/1#gr_consumer/cobb-mrs-abc">Figura 2.6</a>, Alice è indifferente tra i panieri $(4,4)$ e $(8,2)$. In altre parole, a partire dal paniere $(4,4)$ sarebbe disposta a cedere due unità di $Y$ per avere quattro unità di $X$ in più. Bruno invece preferisce $(8,2)$ a $(4,4)$,
<span class="marginnote">
Bruno sarebbe disposto a cederne tre, visto che la sua funzione di utilità $U=X^2Y$ comporta indifferenza tra $(4,4)$ e $(8,1)$, essendo $4^2\times 4=8^2\times 1$.
</span>
sarebbe cioè disposto a cedere <i>più</i> di due unità di $Y$ per avere quattro unità di $X$ in più. Carmen, al contrario, preferisce $(4,4)$ a $(8,2)$, sarebbe cioè disposta a cedere <i>meno</i> di due unità di $Y$ per avere quattro unità di $X$ in più.

Come vedremo nella prossima sezione, la disponibilità di un consumatore a scambiare un bene con un altro a partire da un qualunque paniere gioca un ruolo chiave nelle sue decisioni di consumo. Dovrebbe essere chiaro che tale disponibilità dipende da quanto è inclinata la curva di indifferenza in quel paniere. Più è ripida la curva, maggiore è il numero di unità di $Y$ che il consumatore è disposto a cedere per avere una unità di $X$ in più (o, che è lo stesso, maggiore è il numero di unità di $Y$ aggiuntive necessarie a convincerlo a cedere una unità di $X$).





<h2 id="SUBSEC_MRS">Saggio marginale di sostituzione e utilità marginali</h2>

La pendenza della curva di indifferenza passante per un paniere, calcolata nel paniere stesso, misura il tasso a cui deve variare il consumo di $Y$ al variare del consumo di $X$ a partire da quel paniere, affinché il livello di utilità del consumatore rimanga costante. Il suo valore assoluto (necessariamente positivo, dato che le curve di indifferenza hanno pendenza negativa) è il <i><b>saggio marginale di sostituzione</b></i> del bene $X$ col bene $Y$ corrispondente a quel paniere, e si indica col simbolo <span style="color: Blue;">$MRS_{XY}$</span>. Illustriamo il concetto nella figura qui sotto, ipotizzando preferenze rappresentate dalla funzione di utilità $U=X^2Y$.


<a id="gr_consumer/cobb-mrs"><strong>Figura 2.7 (consumer/cobb-mrs)</strong></a>
{% include textbook-graph.html graph="consumer/gr_cobb-mrs" %}

Come si fa a <i>calcolare</i> il saggio marginale di sostituzione a partire dalla funzione di utilità? Questo diventa facile una volta calcolate le <i><b>utilità marginali</b></i> dei due beni in corrispondenza del paniere che ci interessa. L'utilità marginale di un bene misura il tasso a cui varia l'utilità al variare del consumo di quel bene, tenendo fermo il consumo dell'altro bene. Essa è,
<span class="marginnote">
È possibile definire le utilità marginali anche per beni indivisibili, cioè anche se $\Delta X$ e $\Delta Y$ non possono tendere a zero. Prendiamo ad esempio la funzione di utilità $U=X^2Y$ e supponiamo che i due beni vadano consumati in unità intere (come pizza e cinema in <a href="{{ site.baseurl }}/it/I/2/1#gr_consumer/discrete-pref">Figura 2.1</a>). La minima variazione di un bene è allora "più o meno una unità". A partire per es. dal paniere $(2,5)$, considerando la variazione $\Delta X=+1$ diremo che, fermo restando il consumo di $Y$ a $5$ unità, l'utilità marginale della terza unità di $X$ è $MU_X=(3^2\times 5-2^2\times 5)/1=25$. Considerando invece $\Delta X=-1$ diremo che l'utilità marginale dell'ultima unità consumata di $X$, cioè la seconda, è $MU_X=(1^2\times 5-2^2\times 5)/(-1)=15$, e così via.
</span>
in altre parole, la derivata parziale della funzione di utilità rispetto al consumo di quel bene. L'utilità marginale del bene $X$ in corrispondenza di un generico paniere $(X,Y)$ è quindi il limite del rapporto

<p><span style="color: Black;">
\(\begin{gathered}
\frac{U(X+\Delta X,Y)-U(X,Y)}{\Delta X}
\end{gathered}\)
</span></p>

per $\Delta X$ che tende a zero, e si indica con il simbolo <span style="color: Blue;">$MU_{X}$</span>. Analogamente, l'utilità marginale del bene $Y$ è il limite del rapporto

<p><span style="color: Black;">
\(\begin{gathered}
\frac{U(X,Y+\Delta Y)-U(X,Y)}{\Delta Y}
\end{gathered}\)
</span></p>

per $\Delta Y$ che tende a zero, e si indica con il simbolo <span style="color: Blue;">$MU_{Y}$</span>.

Prendiamo di nuovo ad esempio la funzione di utilità $U=X^2Y$. In corrispondenza di un generico paniere $(X,Y)$ le utilità marginali sono allora $MU_X=2XY$ e $MU_Y=X^2$. Per esempio, in corrispondenza del paniere $(5,6)$ abbiamo $MU_X=60$ e $MU_Y=25$, in corrispondenza di $(3,2)$ abbiamo $MU_X=12$ e $MU_Y=9$, e così via.

<a id="gr_consumer/mu3D"><strong>Figura 2.8 (consumer/mu3D)</strong></a>
{% include textbook-graph.html graph="consumer/gr_mu3D" %}

Siamo ora pronti a dimostrare che, in corrispondenza di qualunque paniere,

<p><span style="color: Blue;">
\(\begin{gathered}
MRS_{XY}=\frac{MU_X}{MU_Y}
\end{gathered}\)
</span></p>

Per capire perché questa uguaglianza è sempre vera, serviamoci di nuovo della <a href="{{ site.baseurl }}/it/I/2/2#gr_consumer/cobb-mrs">Figura 2.7</a>. Prendiamo un paniere $A=(X,Y)$ qualsiasi e variamo il consumo del primo bene di $\Delta X$ unità e del secondo bene di $\Delta Y$ unità, in modo tale che nel paniere $B=(X+\Delta X,Y+\Delta Y)$ l'utilità sia la stessa del paniere $A$. Possiamo pensare al passaggio da $A$ a $B$ come il risultato di due passaggi, il primo da $A$ a $C=(X+\Delta X,Y)$ e il secondo da $C$ a $B$. La variazione di utilità passando da $A$ a $B$, che è zero, si può allora scrivere come la somma delle variazioni di utilità da $A$ a $C$ e da $C$ a $B$:

<p><span style="color: Black;">
\(\begin{gathered}
\overbrace{
\underbrace{ U(X+\Delta X,Y)-U(X,Y) }_{ \text{variazione di utilità da } A \text{ a } C }
+
\underbrace{ U(X+\Delta X,Y+\Delta Y)-U(X+\Delta X,Y) }_{ \text{variazione di utilità da } C \text{ a } B }
}^{ \text{variazione di utilità da } A \text{ a } B }
=
0
\end{gathered}\)
</span></p>

Moltiplicando e dividendo il primo termine della somma per $\Delta X$ ed il secondo per $\Delta Y$, e riarrangiando i termini, otteniamo

<p><span style="color: Black;">
\(\begin{gathered}
-\frac{\Delta Y}{\Delta X}
=
\frac{ \big[ U(X+\Delta X,Y)-U(X,Y) \big] / \Delta X }{ \big[ U(X+\Delta X,Y+\Delta Y)-U(X+\Delta X,Y)\big] / \Delta Y }
\end{gathered}\)
</span></p>

Facendo tendere $\Delta X$ (e quindi anche $\Delta Y$) a zero, otteniamo l'uguaglianza desiderata. 













<h3>Utilità marginali e MRS con preferenze Cobb-Douglas</h3>

Come abbiamo visto prima, le utilità marginali derivanti dalla funzione di utilità $U=X^2Y$ sono $MU_X=2XY$ e $MU_Y=X^2$. In questo caso abbiamo quindi $MRS_{XY}=2Y/X$. Più in generale, data una funzione di utilità del tipo $U=X^aY^b$, le utilità marginali sono

<p>
  <span style="color: Black;">
\(\begin{gathered}
MU_X
=
aX^{a-1}Y^b
\qquad
MU_Y
=
bX^aY^{b-1}
\end{gathered}\)
  </span>
</p>

Il saggio marginale di sostituzione è quindi

<p>
  <span style="color: Black;">
\(\begin{gathered}
MRS_{XY}
=
\frac{a}{b} \frac{Y}{X}
\end{gathered}\)
  </span>
</p>


<a id="gr_consumer/cobb-mu-mrs"><strong>Figura 2.10 (consumer/cobb-mu-mrs)</strong></a>
{% include textbook-graph.html graph="consumer/gr_cobb-mu-mrs" %}






























<h2 id="SUBSEC_CES">Beni sostituti</h2>

Una caratteristica delle preferenze Cobb-Douglas è che le curve di indifferenza non toccano gli assi. In altre parole, tra un paniere che presenta quantità positive di entrambi i beni e un paniere dove la quantità di uno dei due beni è zero, il consumatore preferisce sempre il primo. Ciò ha probabilmente senso quando $X$ e $Y$ sono beni come cibo e alloggio: il consumatore preferisce mangiare (e vestirsi ecc.) vivendo in una casa, anche se mangia poco e la casa è piccola, piuttosto che morire di fame ($X=0$) o vivere per strada ($Y=0$).

Se siamo interessati a parlare di scelte tra beni come pesce e carne (o mele e arance, o pasta e riso), però, può avere più senso ipotizzare preferenze che <i>non</i> abbiano la caratteristica appena descritta, cioè preferenze tali per cui a qualunque paniere interno il consumatore preferisca un paniere dove la quantità di uno dei due beni è zero, purché la quantità dell'altro bene sia sufficientemente alta. La maggior parte dei consumatori di pesce e carne probabilmente preferirebbe consumare solo pesce, diciamo 2 chili al mese, a consumare solo 20 grammi di pesce e 20 grammi di carne al mese. 

Tanti tipi di funzioni di utilità generano preferenze che hanno la proprietà appena descritta. Un esempio particolarmente semplice è il seguente:
<p><span style="color: Blue;">
\(\begin{gathered}
U=aX^s+bY^s
\end{gathered}\)
</span></p>
dove $a>0$, $b>0$ e $0< s<1$. Le curve di indifferenza generate da una funzione di utilità di questo tipo  toccano effettivamente entrambi gli assi. Per esempio, è facile vedere che scegliendo $a=b$ e $s=0.5$ i panieri $(16,0)$ e $(0,16)$ danno la stessa utilità del paniere $(4,4)$.

Nel seguito, quando le preferenze del consumatore sono rappresentate da una funzione di utilità di questo tipo, diremo che $X$ e $Y$ sono <b><i>beni sostituti</i></b> per il consumatore.

Analogamente al caso Cobb-Douglas, i parametri $a$ e $b$ riflettono l'importanza data ai beni $X$ e $Y$, rispettivamente. Il parametro $s$ invece riflette la minore o maggiore <i>sostituibilità</i> tra i beni. Come illustrato nella figura qui sotto, un valore alto del parametro $s$ descrive un consumatore che ha solo una leggera preferenza per la varietà, nel senso che riesce più facilmente a sostituire un bene, anche se scarso, con l'altro bene. Quanto più $s$ è vicino a $1$, infatti, tanto meno convesse e più somiglianti a linee rette saranno le curve di indifferenza. In altre parole, tanto meno varierà il saggio marginale di sostituzione da paniere a paniere. In altre parole ancora, tanto meno un bene sarà mai considerato tanto scarso da rendere il consumatore disposto a cedere grandi quantità dell'altro per averne di più.

Calcolando le utilità marginali otteniamo

<p><span style="color: Black;">
\(\begin{gathered}
MU_X = as X^{s-1}
\qquad
MU_Y = bs Y^{s-1}
\end{gathered}\)
</span></p>

e quindi il saggio marginale di sostituzione è

<span class="marginnote">
Come abbiamo visto prima, con preferenze Cobb-Douglas abbiamo $MRS_{XY}=(a/b)(Y/X)$. Possiamo quindi pensare alle preferenze Cobb-Douglas come il limite delle preferenze discusse qui, al tendere di $s$ a zero.
</span>


<p><span style="color: Black;">
\(\begin{gathered}
MRS_{XY} = \frac{a}{b} \left(\frac{Y}{X}\right)^{1-s}
\end{gathered}\)
</span></p>

La figura qui sotto illustra la mappa di curve di indifferenza e il calcolo di utilità marginali e saggio marginale di sostituzione per beni sostituti. 

<a id="gr_consumer/ces-mu-mrs"><strong>Figura 2.10 (consumer/ces-mu-mrs)</strong></a>
{% include textbook-graph.html graph="consumer/gr_ces-mu-mrs" %}




















